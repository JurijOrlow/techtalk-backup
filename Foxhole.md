# Artillery fire, incoming! Hide in the Foxhole!
## CZYLI RECENZJA JEDNEJ Z NAJBARDZIEJ ROZBUDOWANYCH I SKOMPLIKOWANYCH GIER WOJENNYCH NA RYNKU - FOXHOLE
Tak, dzisiaj przychodzę do was z dość nietypową recenzją. Zwykle oceniam sprzęt, systemy operacyjne, albo jakieś programy. Ewentualnie tak sobie generalnie narzekam. Teraz jednak chciałbym piać peony na temat pewnego kawałka kodu.
## FOXHOLE, CZYLI WOJNĘ WYGRYWA LOGISTYKA, NIE TREPY
Gra ta nie jest nowa. We wczesnym dostępie zadebiutowała już w 2017 roku, chyba nawet TVGry zrobiło o niej wtedy materiał. I wtedy też zakupiłem Foxhole, pograłem może 30 minut i odstawiłem. Ogólnie, było koszmarnie. Całkowicie niezbalansowana rozgrywka, koszmarna nuda i nieintuicyjne UI. Widać było, że to pierwsze miesiące życia EA, gdzie developerzy po prostu nie wiedzieli, jak to wszystko "ograć".

Jednak minęło 5 lat, po których 28 września 2022 premierę miała aktualizacja 1.0, zatytułowana Inferno. Dodała ona sporo nowych rzeczy (jak POCIONGI), ale przede wszystkim - wyprowadziła Foxhole z mrocznych czeluści Early Accessu.
Jednak czym Foxhole jest? Cóż, najłatwiej opisać to tak, jak twórcy - "Massive Multiplayer Onlie Persistent War Game". Na serwerze (zwanym Shardem) może przebywać do 3000 graczy, rozbitych na dwie frakcje - Colonials i Wardens (są delikatne nawiązania do odpowiednio USA i Francji w okresie II Wojny Światowej, w postaci mundurów czy uzbrojenia, jednak to NIE JEST gra drugowojenna, polecam zapoznać się z historią i lore, jest OGROMNE). Frakcje te walczą o dominację na mapie o łącznej powierzchni 160 km^2, podzielonej na 37 "hexów", w każdym znajduje się tzw. "Relic Base". Wojny ogłaszane są przez developerów, wraz z rozkładem sił (tzn, które hexy są początkowo kontrolowane przez którą frakcję), gdzie znajdują się Relici, miasta, źródła zasobów i początkowe fabryki. Celem wojny jest przejęcie 32 z 37 Reliców. Jednak to nie jest takie hop siup, hexy podzielone są na obszary, w których znajdują się bazy, bunkry, garnizony, jeżeli chcemy dorwać się do Relica, najpierw trzeba utorować sobie do niego drogę, przejmując obszary znajdujące się po drodze. Każdy Shard ma swoją osobną wojnę oczywiście.

Walki w Foxhole toczą się 24/7, wojny trwają od dwóch tygodni do nawet 3 miesięcy, zaś bitwy o jeden punkt mogą rozpinać się od minut do nawet dni lub tygodni, jeżeli obie strony mają dobrze zorganizowaną logistykę. Walka o punkt toczy się, do momentu kiedy przeciwna frakcja nie zajmie go. A żeby go zająć musi wytłuc obrońców, którzy oczywiście mogą się odradzać. Każde odrodzenie jednak zużywa jedną koszulę. Tak, koszule służą tu jako tickety do odradzania. Krótko mówiąc - zawsze jest co robić. Co więcej - z poziomu hubu startowego możemy "zrzucić się" gdzie tylko chcemy, do dowolnej sojuszniczej bazy, więc możemy znaleźć się w środku akcji, lub zupełnie poza nią. Po śmierci możemy się przenieść do hubu i znów zrzucić gdzie chcemy. Bardzo usprawnia to rozgrywkę.
Co do gameplayu - rzut izometryczny z kamerą dość blisko naszej postaci. Sterowanie klawiaturą, celowanie myszką, raczej wszystko standardowo. Nie dajcie się jednak zwieść dość prostej oprawie, gra jest dość wymagająca. Na moim laptopie (i7-1165G7, 16 GB RAM, GPU Intel Iris Xe) żeby uzyskać zadowalającą płynność muszę grać na najniższych, w 1080p z mocnym skalowaniem rozdzielczości w dół.
## LOGISTYKA? DOBRZE ZORGANIZOWANA? NO PRZECIEŻ KUPUJĘ PUKAWKĘ I LECĘ, NIE?
No nie. Właśnie na tym polega siła Foxhole i tym się odróżnia od innych gier wojennych. Zwykle mamy po prostu dostępną broń, ewentualnie jako trep na froncie zarabiamy pieniądze, za które kupujemy broń. EWENTUALNIE w RTSach zbieramy zasoby i za nie tworzymy w pełni wyposażonych i uzbrojonych żołnierzy. Nie tutaj. Tutaj żołnierz pojawia się na mapie jako gołodupiec, ma na sobie jedynie mundur, pistolet i dwa magazynki. Tak wojny się nie wygra. Wszystko, z czego strzelają, co rzucają, czym się opatrują i z czego budują żołnierze na froncie musi być wytworzone w fabrykach, a następnie dostarczone na front. Przez graczy. A żeby cokolwiek wytworzyć, należy pozyskać materiały. Także rękoma graczy.
I ten system jest zadziwiająco skomplikowany, a jednocześnie banalnie prosty - każdy gracz może pełnić jaką tylko chce rolę. Być strzelcem, czołgistą, medykiem, budowniczym, logistykiem, górnikiem. Wystarczy wziąć z bazy odpowiednie narzędzie i jazda. Najpierw należy pozyskać materiały - złom, komponenty, węgiel, siarkę, żwir, ropę. Następnie przetransportować to do rafinerii, by z surowych materiałów wytworzyć materiały do budowy - diesel, materiały podstawowe, materiały budowlane, węgiel do palenia w lokomotywach, proch strzelniczy. I dopiero wtedy można zabrać te materiały z rafinerii i zawieźć do fabryki. Gdzie trzeba wytworzyć broń, amunicję, medykamenty, mundury i co najważniejsze - KOSZULE. Ale ale, tych materiałów używamy też do produkcji pojazdów - ciężarówek, czołgów, pociągów, statków towarowych i wojennych, artylerii. Ale ale, używamy ich też do budowania struktur - bunkrów, okopów, drutu kolczastego, zapór czołgowych, torów. Więc logistyka to ciągłe żonglowanie materiałami i tworzenie z nich tego, co jest najbardziej potrzebne.
No a potem wszystko to trzeba jeszcze przetransportować. Jasne, najszybciej zapakować gotowe zaopatrzenie na tył ciężarówki i heja banana na front. Jednak w ten sposób przewieziemy tylko 15 skrzynek, czyli około 600 magazynków. Wydaje się dużo, ale dwa dni temu w trakcie obrony Bunker Bob, będącego przepolem Fort Viper chłopaki przez jeden dzień zużyli 2900 magazynków tylko amunicji 7.62 mm. Wrogowie natłukli artylerią 8700 sztuk amunicji 120 mm. A że fabryki zwykle położone są 3-4 hexy od środka mapy (gdzie zwykle jest front) podróż na front zajmuje nawet do 20 minut, więc w czasie kiedy my wracamy do fabryki autem i czekamy na wyprodukowanie kolejnych 600 magazynków, te które zawieźliśmy już się skończyły.

Na szczęście można przewozić więcej! Zapakować do kontenera transportowego 60 skrzynek, czyli 2400 magazynków i jazda, można dowieźć jeden kontener ciężarówką, sześć statkiem i nawet 15 pociągiem! Wyobraźcie sobie, 36 000 sztuk amunicji w jednym pociągu! No tylko, że do załadowania i rozładowania kontenera potrzebny jest dźwig, a rozpakować kontener można tylko w magazynie lub porcie transportowym. Chyba nie trzeba mówić, że przy bunkrze pośrodku niczego magazynu, ani portu nie ma? Jak żyć? Ano dostarczyć zapasy z fabryki do najbliższego magazynu/portu, a stamtąd już inni gracze mają rzut beretem i dowożą zapasy ciężarówkami, motocyklami, a nawet rowerami.
Logistyka w Foxhole jest cholernie ważna, jej łańcuch jest długi, należy do niego wiele ogniw, wszystkie muszą być zgrane i dopasowane do siebie. Zbyt dużo graczy produkuje i wozi? Braknie złomu do produkcji. Zbyt dużo graczy zbiera złom? Nie ma kto produkować i jeździć. Zbyt dużo graczy biega z karabinkiem? Zaraz nie będą mieli z czym biegać, bo się karabinki skończą. Nikt nie biega z karabinkiem? Wróg zajmuje kolejne bazy bez wysiłku. Każdy jest potrzebny, każdy jest ważny. A to co tu opisałem to tylko WIERZCHOŁEK logistyki w Foxhole.
## ALE NIE KAŻDY CHCE SPĘDZAĆ PÓŁ ŻYCIA TŁUKĄC MŁOTKIEM KUPKĘ ZŁOMU, ALBO JEŻDŻĄC CIĘŻARÓWKĄ. CO Z TYM FRONTEM?
Cóż, tutaj Foxhole stawia bardzo mocno na granie zespołowe. I to nawet nie do końca w drużynach czy regimentach (bo tak, można takie struktury tworzyć), a po prostu "doing my part". Widzimy, że jest jakiś choke point, gdzie dużo naszych obrywa i ginie? Robimy za medyka. Widzimy, że chłopaki budują zapory przeciwczołgowe? Bierzemy z bazy materiały i budujemy z nimi. Widzimy że gdzieś brakuje ludzi? Karabin w dłoń i URAAAA. Ktoś nie może przesunąć sam działa samobieżnego? Pomagamy. I tak dalej i tak dalej. Jak pisałem wcześniej, każdy gracz może pełnić każdą rolę, w jednej chwili możesz dowozić zaopatrzenie, w następnej biegać z torbą medyczną, a w kolejnej być działonowym w czołgu. Każdy znajdzie coś dla siebie, każdy będzie w stanie się odnaleźć. Niezależnie, czy gra w regimencie, drużynie, czy solo. Swoją drogą ludzie kochają solowych medyków 😃 Bo medycy drużynowi/regimentowi leczą tylko swoich, a solowi biegają jak kot z pęcherzem o zawijają wszystkich w bandaże.

Sama mechanika strzelania jest... prosta. Mamy linię od lufy do celownika, jeżeli biała znaczy że trafimy, jeżeli czerwona, znaczy że coś zasłania. Dostajesz - krwawisz i możesz się zabandażować, ale kulejesz, masz gorszą celność, medyk cię może opatrzyć. Dostajesz za dużo razy - padasz na ziemię nieprzytomny, medyk może cię podnieść (no chyba że oberwiesz ze 120 mm). Oczywiście po śmierci upuszczasz wszystko co miałeś przy sobie - broń, amunicję, sprzęt. Właśnie w taki sposób często placówki wypluwają się z całej amunicji - ktoś bierze 20 magazynków, po czym ginie. Bierze kolejne 20 i znów ginie. A wrogowie dostają darmowe 40 magazynków. Nie róbcie tak, proszę xD
Ciekawa jest za to mechanika strzelania z dział, moździerzy. Tutaj nie celujemy, tylko ustawiamy odległość i azymut. A skąd mamy to wiedzieć? Ano potrzebujemy drugiego (w przypadku moździerzy) lub trzeciego (w przypadku dział, bo te wymagają dwóch graczy, by je poruszyć, a w sumie to i nawet trzech, bo amunicję 120 mm trzeba nosić do działa po jednej sztuce) gracza z lornetką, który nam te informacje przekaże, powie czy trafiliśmy i jak korygować nasze nastawy, by trafiać. Ponownie - rozbudowane, a jednocześnie banalnie proste do zrozumienia.
## PODSUMOWANIE - CZY POLECAM?
Jak najbardziej. Co prawda nie jest to gra dla każdego, fani machania mieczem raczej się tu nie odnajdą. Jednak wszyscy, którzy chcą sobie postrzelać, poładować z artylerii, albo po prostu wychillować się, jeżdżąc od pola złomu do rafinerii z materiałami - będziecie zachwyceni. I jasne, czasem można się zdenerwować, kiedy gracze zostawiają zablokowane pojazdy na środku ulicy (protip - kluczem można je odblokować), albo robią niepotrzebne korki pod fabryką, lub po prostu są debilami i giną na potęgę. Jednak takie sytuacje zdarzają się w każdej grze i szczerze - to pierwsza od BARDZO dawna gra wieloosobowa, która mnie wciągnęła (20 godzin od soboty), właśnie dlatego, że jeżeli tylko chcemy może być grą singlową - możemy zrzucić się gdzieś daleko od frontu, pozbierać zasoby dla bazy, może przewieźć coś statkiem nieco bliżej frontu. A możemy cisnąć multiplayerowo, pushować punkty i przejmować bazy. Dla każdego coś dobrego. Zdecydowanie warte 108 zł, które kosztuje obecnie na Steam.