# Recenzja budżetowego Thinkpada po roku - E14 Gen2, czy warto?
## CZY KUPIŁBYM GO JESZCZE RAZ? CZY SIĘ SPRAWDZA?
No więc około roku temu wrzuciłem tutaj posta z pierwszymi wrażeniami po zakupie Thinkpada E14 Gen2 - laptopa z budżetowego segmentu serii Thinkpad. Wtedy sporo ludzi prosiło, żebym wrzucił recenzję po roku użytkowania, więc oto jestem (wcale nie zapomniałem o tym i nie przypomniało mi się wczoraj, jak kumpel pytał, czy mi się ten laptop sprawdza).

Co do technikaliów, budowy i wykonania nie będę się tu nie wiadomo jak rozpisywał - jest to w poprzednim poście i nieskromnie powiem, że opisane całkiem nieźle (link dam w komentarzu).
Wypowiem się natomiast o rzeczach, które zauważa się dopiero po dłuższym czasie - bateria, wytrzymałość, ekran, temperatury (i głośność), wydajność i ergonomia pracy. Całkowicie przypadkowo są to też rzeczy, które budziły największe kontrowersje przy moim pierwszym poście.

Przed całą recenzją chciałbym też zaznaczyć jedną rzecz - nie licząc około tygodnia/dwóch po zakupie, cały okres użytkowania był na Linuxie! Jak wiadomo, wydajność i zużycie baterii mogą się bardzo różnić (wydajność na plus dla Linuxa, zużycie baterii na plus dla Windowsa), więc your mileage may vary.
Jeszcze jedno wyjaśnienie - używam tego laptopa bardziej jak komputera stacjonarnego, jest non stop podłączony przez Thunderbolta do doku z monitorem, myszką, klawiaturą i zasilaniem. Odpinam go jak się przenoszę z pracą na łóżko, albo gdzieś muszę wyjść i wiem, że będę go potrzebował (np. na zajęcia na studiach, do kumpla jak robimy razem projekt, do pociągu jak jadę do domu 3 godziny, etc. nie pracuję w kawiarniach i knajpach).
## BATERIA
Cóż, tutaj ponownie zaznaczam - Linux ma (albo przynajmniej rok temu miał, w sumie nie porównywałem ostatnio) niesławnie nieco większe zużycie baterii niż Windows, dlatego wasze odczucia na Windowsie prawdopodobnie będą o tę godzinę/dwie lepsze. Natomiast co do tego, jak 45 Wh ogniwo się tu sprawdza - nie ma tragedii, ale wspaniale też nie jest. Wyciągam z niego 4-5 godzin pracy (youtube, edycja dokumentów, pisanie maili, discord, messenger, ssh). Producent podaje na stronie 9 godzin i od razu mówię - bujda na resorach, nawet na Windowsie. Chyba, że się go nie używa w ogóle, tylko stoi sobie z włączonym ekranem, wtedy MOŻE dociągnie do tych 9 godzin. Pracując - nie ma szans.

Wielu może się obruszyć, że 4-5 godzin, czy nawet te 5-6 na Windowsie to strasznie mało jak na tak drogi laptop i mieliby rację. Gdyby nie jeden mały szkopuł - ładowarka. Fabryczna 65 W ładowarka nabija ogniwo do 80% w niecałą godzinę i waży przy tym 300 g. Jestem z tego typu ludzi, którzy noszą plecak z najpotrzebniejszym sprzętem - powerbank, laptop, skrzyneczka z pendrive'ami, więc dodatkowe 300 g nie robi mi różnicy, a przez ten rok nigdy nie znalazłem się w sytuacji, gdzie byłbym przez 5 godzin całkowicie odcięty od jakichkolwiek gniazdek elektrycznych, żeby sobie podłączyć chociaż na pół godzinki laptopa. Tym bardziej, że ładowanie jest tutaj po USB-C z PD, więc naładować można tak naprawdę nawet ładowarką od niektórych telefonów. Może to po prostu specyfika mojej pracy, nie wiem, w każdym razie dla mnie taki czas pracy jest całkowicie wystarczający. I ponownie - na Windowsie prawdopodobnie będzie ta godzinka więcej. Zaznaczam też, że nie korzystam z żadnego trybu oszczędzania energii, żadnych sztuczek czy cudów żeby bateria trzymała dłużej. Ustawiony tryb zasilania na "Zrównoważony" i heja banana, więc pewnie przestawienie na oszczędzanie dałoby mi z godzinkę czy półtorej bonusu.

Warto też dorzucić słowo o wytrzymałości ogniwa. Jak napisałem wcześniej, laptop praktycznie non stop podłączony jest do ładowarki, używam go intensywnie, czasem nawet sobie pogram. Mimo to bateria raportuje 97,4% żywotności. Uważam, że to naprawdę dobry wynik i wbudowany w laptop system pilnowania baterii przed przeładowaniem działa naprawdę dobrze. All in all, nie jest źle, ale mogłoby być zawsze lepiej. Na pewno na duży plus duża wytrzymałość baterii oraz bardzo szybkie ładowanie (sidenote - ładowarka 95 W nabija baterię do 80% w niecałe 30 minut).
## WYTRZYMAŁOŚĆ
Thinkpady zawsze stały swoją "jebutnością". Owszem, są dość grube i ciężkie, ale za to są wytrzymałe, prawda? Cóż, wiele osób się z tym zgadza, jeszcze więcej się z tym nie zgadza. Jak więc jest? Cóż, z moich doświadczeń to jedyny laptop, o którego się nie boję. Noszę go w plecaku i zwyczajnie o nim zapominam, więc plecak lata, upada, jest przesuwany, przestawiany, czasem ktoś go trąci nogą czy przypadkowo kopnie w pociągu. Sam laptop notorycznie odbywa wesołe loty z biurka na łóżko (raz jak zasadził w ścianę narożnikiem do do tej pory jest dziura w ścianie). Efekt? Po roku jedyny ślad użytkowania na nim to lekka wgniotka na klapie, która w sumie nie mam pojęcia kiedy powstała. Więc tak, jest skubaniec wytrzymały. Oczywiście, jak będzie się nim tłukło o ścianę, rzucało na ziemię, czy deptało po nim to go szlag trafi, co za zaskoczenie, ale tak jak piszę - to jedyny laptop ze wszystkich, które posiadam, o którego zwyczajnie się nie boję.
## EKRAN
Wiele osób się spierało, że ekran FHD w laptopie za 4000 zł to kpina, że zdzieranie kasy i powinien być co najmniej 2K albo najlepiej 4K. I wiecie... gówno prawda. Przy 14-calowym ekranie naprawdę to FHD nie przeszkadza, nie zobaczycie pojedynczych pikseli, a zużycie baterii jest po prostu mniejsze przy FHD. Już nie wspominając o tym, że jak stoi na biurku podpięty do doka i robi za drugi ekran to mam ustawione skalowanie 150%. Stoję przy tym, przy czym obstawałem rok temu - na ekranie 14 cali FHD jest absolutnie wystarczające. I tak, mam porównanie, chociażby z MacBookiem Air z matrycą 2K. Nie wiedziałem, że ma matrycę 2K dopóki ktoś mi tego nie powiedział. Zwyczajnie nie widziałem żadnej różnicy pomiędzy tym, a FHD na Thinkpadzie.

Co do kolorów i jasności - no żadnej obróbki zdjęć czy color gradingu bym na tym laptopie nie robił, to zwyczajnie nie jest maszynka do tego. Kolory są lekko wyblakłe, różnią się odcieniami od mojego zewnętrznego monitora. Nie jest to jakoś szczególnie irytujące, nie przeszkadza w normalnym użytkowaniu i po dwóch dniach nawet się tego nie zauważa, ale widać, że to nie jest laptop robiony dla artystów czy fotografów, a do pracy biurowej. Jasność jest absolutnie zadowalająca, w połączeniu z matowym ekranem daje naprawdę dobre kąty widzenia oraz przejrzystość nawet pod światło. All in all - do pracy biurowej jak najbardziej, do pracy artystycznej absolutnie nie.
## TEMPERATURY I GŁOŚNOŚĆ
Tutaj nie ma co się za wiele rozwodzić, Lenovo odrobiło lekcje. Przy normalnym użytkowaniu sprzęcik siedzi w okolicach 45-50 stopni, czyli normalka jak na laptopa. Wentylatory albo są całkowicie ciche i wyłączone, albo czasem rozkręcą się do 1900 RPM. Potem mamy dwa progi - 2600 RPM i 3400 RPM, które załączają się zależnie od temperatury i zużycia procka (jest to kontrolowane przez BIOS nie system, więc na Linuxie działa identycznie jak na Windowsie). I tutaj fajna sprawa, bo zauważyłem, że w wielu laptopach wentylatory są zależne tylko od temperatury, to znaczy jeżeli temperatura wywali ponad normę to uruchamia się odrzutowiec. Tutaj jest inaczej, wentylatory często odpalają się zanim wzrośnie temperatura, kiedy wykryją spike użycia procesora. Sprawia to, że zamiast siedzieć na 50 stopniach, wyskakiwać na 70 i spadać znów do 50, po prostu zanim temperatura wzrośnie załącza się wentylator i utrzymuje stałe 50 stopni. Bardzo fajne, bardzo miłe i wygodne, nie wydaje mi się, żebym kiedykolwiek, nawet grając, czy odpalając wirtualne maszyny przekroczył 90 stopni. Mogę się mylić, ale jestem prawie pewny, że takiej sytuacji nie było.

Co do głośności - jest bosko. pierwszy próg - 1900 RPM - jest niesłyszalny. I mówię to poważnie, aż mam w górnym rogu uruchomione narzędzie, które pokazuje mi na bieżąco RPM, bo zwyczajnie nie słyszę, kiedy wiatrak się załącza i pracuje na tej prędkości. Więc naprawdę, do jakiegoś lekkiego workloadu ten laptop jest niesłyszalny. Drugi próg - 2600 RPM - jest już lekko słyszalny, ale nie jest to irytujące, ot lekki szum, który jest łatwo zagłuszany jakąś cichą muzyczką, czy nawet rozmową. Dopiero ostatni próg, który odpala się wyjątkowo rzadko - 3400 RPM - można uznać za nieco głośny. Szumi już dość wyraźnie, chociaż właśnie - szumi. Nie wyje jak zarzynana świnia (MacBook Air 2020 na Intelu), tylko wydaje dźwięk podobny do ciągnięcia materiału po stole - niski, jednostajny szum. W słuchawkach, czy nawet w odległości ok. 1,5 metra od laptopa już staje się praktycznie niesłyszalny. Tylko że ponownie - odpala się on bardzo rzadko, w sumie u mnie tylko podczas grania, albo jak mam odpalone 3 VMki jednocześnie. Dla porównania, MB Air 2020 na Intelu przy instalacji Spotify wył tak, że moja dziewczyna z drugiego końca mieszkania pytała, czy nie popsułem firmowego laptopa. Także temperatury i głośność - gigantyczny plus. Lenovo, brawo.
## WYDAJNOŚĆ
Bo chyba to najbardziej was ciekawiło - czy i7-1165G7 z 16 GB RAM jest wystarczający do czegokolwiek? Ależ jak najbardziej. Od razu zaznaczę - nie edytuję wideo, a edycję grafiki robię od święta w GIMPie, więc tutaj się nie wypowiem (chociaż jak raz robiłem tapetę w 16K to radził sobie świetnie, bez żadnych zacinek czy zamyśleń). Co do zwyczajnej, biurowej pracy - wystarcza aż nadto. Zużycie procesora praktycznie nigdy nie wykracza poza 20%, pisząc ten materiał procek chilluje sobie na spokojnych 2%. RAMu raczej też nie brakuje, a przynajmniej mi nigdy nie brakło do niczego. Programuję tez lekko w Pythonie, C++ i GO, tutaj też żadnych ścinek, problemów czy zamyśleń. Wszystko śmiga ładnie, płynnie, dysk jest piekielnie szybki (chociaż przesiadłem się ze zwykłego SSD SATA na NVMe, może to dlatego mam takie wrażenie). Dla zwykłego użytkownika, a nawet nieco bardziej profesjonalnego, jak dev, front czy backend wystarczy z bardzo dużym nadmiarem.

A gry? No działają. Może nie na ultra detalach, może nie zawsze w FHD, ale działają. Minecraft, Quake, Doomy (te oryginalne), Euro Truck, Besiege, CS:GO, LoL, wszystko to śmiga ładnie na mieszance średnich/wysokich w FHD, idzie utrzymać stałe 60 FPS. Co do gier AAA (lub semi AAA) - Valheim, Wiedźmin 3, Fallout 4, to wszystko na mieszance średnich/niskich, Fallout na 1280x720, pozostałe na 1600x900. No nie jest to laptop gamingowy, ale dla casualowego gracza, który czasem popyka w MC czy LoLa jest całkowicie git.
## ERGONOMIA PRACY
To chyba najbardziej subiektywna sekcja. Jak pisałem wcześniej - nie używam go za dużo jako laptopa, ale zdarza się. Wtedy doceniam bardzo fakt, że ma duży jak na swój rozmiar palmrest, a także że wyloty gorącego powietrza są z tyłu, a nie po bokach, więc wiszące po bokach małe palce nie są w stanie wiecznego poparzenia (ucz się Dell). Klawiatura to samo złoto, mógłbym na jej temat napisać cały osobny post. cicha, z dużym, wyczuwalnym skokiem, wygodnie zaokrąglonymi klawiszami i odpowiednio dużymi klawiszami funkcyjnymi (Spacja, Shift, Ctrl, Alt, Backspace i Enter). Jest po prostu świetna i często kiedy mam do napisania jakiś dłuższy tekst, jak ten post, wolę odłączyć laptopa i napisać na jego klawiaturze, niż na mechaniku, którego normalnie używam. PgUp i PgDn koło strzałek to strzał w dziesiątkę, podobnie jak PrtSc z prawej, pomiędzy Alt i Ctrl. Co tu dużo mówić, klawiatura jest po prostu zajebista. Z jednym malutkim ALE - FN i lewy Ctrl są zamienione miejscami (Fn jest z samego brzegu). Nie zliczę, ile razy mi się to popierdoliło, mimo że mam ten laptop od roku. Ale są na to dwa rozwiązania - na Windowsie Fn działa często jak Ctrl, więc kopiowanie, wklejanie, zaznaczanie itd działa z nim, a po drugie da się w BIOS zamienić ich kolejność software'owo. Próbowałem i pierdoliło mi się jeszcze bardziej, ale to może dlatego, że czasem spoglądam na klawiaturę xD

Touchpad jest... no jest. Szału nie robi, chociaż jest i tak o wiele przyjemniejszy niż w służbowym Dellu Latitude 5420. Fizyczne przyciski są naprawdę fajne i dużo z nich korzystam, w zasadzie zwykle używam touchpada jednym kciukiem, a drugim klikam przyciski. Oczywiście, w MB touchpad jest sporo lepszy, ale nie jest to najniższa półka. Jest całkowicie adekwatny. Nic ponad to.
## BONUS - MOŻLIWOŚCI NAPRAWY
Cóż, dużo się ostatnio mówi o rzeczach takich jak right to repair i uniemożliwianie napraw. Lenovo stwierdziło "fuck it" i ten laptop jest po prostu świetny pod tym względem. Wszystkie śrubki wewnątrz to krzyżaki o tym samym łebku, czyli wystarczy jeden wkrętak. Śruby klapy są trzymane na miejscu przez małe kołnierzyki, dzięki czemu nie wypadają i trzymają się klapy, co jest mega wygodne. RAM, pamięć, karta WiFi, wszystko to można ławo wymienić, także takie rzeczy jak bateria, klawiatura, touchpad, wszystko jest na złączkach i taśmach, więc bez najmniejszego problemu idzie ten sprzęcik naprawić. Jedynie maskownice ramki ekranu są klejone, co mi się średnio podoba, ale w sumie nawet nie wiem, jak możnaby to inaczej rozwiązać. W każdym razie, otwarcie i zrobienie czyszczenia oraz wymiana pasty termo zajmuje w tym laptopie 5 minut z przerwą na fajkę.
## DRUGI BONUS - KOMPATYBILNOŚĆ Z LINUXEM
Cóż tu dużo mówić - działa. Nie ma żadnego problemu, Fedora jest w stanie aktualizować jego firmware, BIOS, firmware wszystkich komponentów, jak dysk czy karta sieciowa, nie gryzie się nic z BIOSem. Jedyny minus - ten konkretny czytnik linii papilarnych nie jest w Linuxie obsługiwany. Ale za to kamerkę IR można podpiąć pod Howdy i mieć odblokowanie twarzą.
## PODSUMOWANIE
Czy jest to dobry laptop? Tak. Czy jest to wspaniały laptop? Nie. Czy wart swoich pieniędzy? Według mnie już kilka razy odpracował te 4000 zł, które na niego wydałem, po prostu będąc moim multimedialnym centrum dowodzenia i narzędziem pracy. Czy kupiłbym go ponownie? Cóż, pewnie bym się nad tym zastanawiał, bo na pewno klawiatura, wytrzymałość, ogólna wygoda i estetyka do mnie przemawiają, ale nie wiem czy nie wybrałbym czegoś z większą baterią lub czegoś budowanego pod Linuxa. Na pewno wiele przemawia za nim i byłbym bardziej skłonny kupić tego Thinkpada zamiast np. Della czy Asusa, ale taki StarLabs, Tuxedo czy Pop już by mogły przyciągnąć moją uwagę bardziej niż ten sprzęcik. Ale mówię to z perspektywy "Linuxiarza", bo nie patrząc na system, jedyną jego poważną wadą jest bateria - bo jak wiadomo, nie ważne ile wytrzymuje, zawsze mogłaby wytrzymywać więcej. W ramach dopowiedzenia - kończę pisać tego posta, zajęło mi to nieco ponad 1,5 godziny, w tle mam odpalone Spotify, Discorda i Messengera, co jakiś czas przeskakuję między kartami i swoimi notatkami. Obecny stan baterii to 60%. Wnioski wyciągnijcie sami.