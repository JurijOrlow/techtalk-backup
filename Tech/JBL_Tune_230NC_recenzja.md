# Tanie słuchawki TWS z ANC - JBL Tune 230NC TWS
## CZYLI CZY DOŁOŻYĆ STÓWKĘ DO BIEDA-ANC?
Miało być coś zupełnie innego, miał być tekst o Flatpakach, konteneryzacji aplikacji i innych bajerach, ale pan Cukiergóra uznał ten post za spam, więc macie zamiast tego całkowicie nieprofesjonalną recenzję słuchawek, które ostatnio (3 tygodnie temu) kupiłem. W moim stylu, czyli z dużą ilością wyjaśniania technicznego.
## TL;DR
Zdanie na dziś definiujące te słuchawki - MANAGE YOUR EXPECTATIONS. Są to niezłe słuchawki, z niezłym ANC i naprawdę dobrym basem. Szału nie ma, ale nie jest to bieda na poziomie pchełek Xiaomi. Po więcej zapraszam poniżej.
## NO TO CO TO JEST TEN ANC?
Najprościej - jest to system mający na celu wyciąć dobiegające z otoczenia hałasy, szum, rozmowy i inne irytujące dźwięki, które mogłyby nam przeszkadzać w słuchaniu muzyki. Działa to pozornie bardzo prosto - mikrofony z słuchawkach słuchają otoczenia, dźwięk poddawany jest filtracji i zagłuszany poprzez wypłaszczenie fali - słuchawki wpuszczają do twojego ucha miks muzyki, dźwięków z otoczenia oraz (w sytuacji idealnej) dokładnej odwrotności fali dźwięków z otoczenia. Podstawy fizyki, jeżeli nadamy dwa identyczne sygnały, ale o odwróconej amplitudzie to się wypłaszczą i mamy amplitudę zero - a więc w przypadku dźwięku ciszę, lub czystą muzykę bez hałasu z otoczenia.

Czy to działa tak ładnie w prawdziwym życiu? Nie. Nie ma urządzenia, które byłoby w stanie wygenerować dokładną w 100% replikę sygnału z odwróconą amplitudą. Zawsze są jakieś niedokładności, nieprawidłowości, zakłócenia czy szumy, wynikające nawet z takich rzeczy, jak temperatura przewodów. Dlatego my, użytkownicy musimy zadowolić się estymacją, przybliżeniem. Im lepsze mikrofony, filtry i oprogramowanie włożone w słuchawki, tym lepsza jest ta estymacja, a więc i lepsze ANC.
# CZĘŚĆ ZASADNICZA RECENZJI
## ZAWARTOŚĆ PUDEŁKA
W pudełku dostajemy oczywiście słuchawki z etui ładującym, trzy dodatkowe rozmiary "grzybków" (plus czwarty założony na słuchawki), całą papierologię oraz charakterystyczny dla JBL pomarańczowy kabelek USB-A->USB-C o długości frytki z MCD. Instrukcja jest gruba i poza informacją jak sparować słuchawki całkowicie zbędna. Grzybki mają rozmiary od bardzo malutkich do naprawdę dużych, raczej na pewno każdy znajdzie coś dla siebie.
## KONSTRUKCJA SŁUCHAWEK, JAKOŚĆ WYKONANIA I WRAŻENIA PO WYJĘCIU Z PUDEŁKA
Przede wszystkim, zarówno pudełeczko jak i słuchawki są plastikowe. Ja mam wersję czarną, są też białe oraz niebieskie. Pudełko ma wymiary 58x63x30 mm, waży ze słuchawkami 61 g. Wykonane jest dość solidnie, sprawia wrażenie wytrzymałego i ciężkiego, nie gnie się i nie skrzypi. Plastik jest matowy, więc rysuje się ekspresowo, co mi nieszczególnie przeszkadza, ale niektórzy mogą to uznać za wadę. Branding jest dość subtelny, napis JBL z przodu błyszczącym plastikiem w kolorze pudełka. Widoczny, ale nie nahalny. Na tyle znajduje się port ładowania USB-C i jest on skierowany DO TYŁU, jak w Xiaomi AirDots, a nie w dół, jak w Apple AirPods. Z przodu pod wieczkiem w małej wnęce (która służy też za szczelinę, żeby łatwiej się wieczko otwierało) znajdują się trzy światełka wskazujące po otwarciu poziom naładowania pudełeczka. Wieczko trzyma się na magnes i posiada sprężynkę, więc po lekkim oporze przy otwarciu satysfakcjonująco odskakuje do tyłu. Idealna zabawka dla znerwicowanych ludzi, którzy potrzebują się czymś bawić xD Sprężynka nie jest wybitnie silna, magnes łapie dość szybko, więc zamykanie jest szybkie i wygodne.

Same słuchawki mają konstrukcję "AirPodsową Pro" - z patyjaszkiem i gumkami dokanałowymi, ważą po 5,2 g (10,4 g w sumie). Nie jestem wielkim fanem patyjaszków, ale przy słuchawkach z ANC gdzieś ta bateria i elektronika musi się mieścić, a alternatywą są wielkie grzyby wystające z uszu. Jestem za to wielkim fanem słuchawek dokanałowych i muszę tu przyznać, że te są naprawdę wygodne. W pewien sposób "leżą" w uchu, są bardzo delikatnie wciśnięte, nie czuć też za bardzo pałąków opierających się na małżowinie. Chociaż odkryłem (może to kwestia za dużych gumek), że czasem muszę je wyjmować i poprawiać, bo nie do końca "siedzą". Ale może mam po prostu krzywe uszy, przy AirDotsach musiałem mieć różne rozmiary gumek na słuchawkach. Na szczycie patyczków znajdują się biało-niebieskie światełka informujące o stanie połączenia, po udanym podłączeniu do telefonu światełka gasną i nie błyskają więcej. W miejscu światełek znajdują się także panele dotykowe służące do sterowania muzyką i ANC. Patyjaszki są dość krótkie i smukłe, ogólnie oceniam wykonanie i wygląd na plus, mimo że nie za bardzo lubię ten design. Wszystko wydaje się po prostu solidne, a nie tanie i plasticzane.
## APLIKACJA, USTAWIENIA, ŁĄCZENIE Z ANDROIDEM
No więc tak. Łączą się bardzo fajnie i przyjemnie, mój telefon (Realme GT 5G) złapał je od razu. Podłączył, skonfigurował asystenta Google (polecam od razu go wyłączyć) i zasugerował aplikację ze Sklepu Play. Po zainstalowaniu aplikacji ta od razu podłapała słuchawki i wywaliła na belkę powiadomień nieduże powiadomienie z poziomem naładowania obu słuchawek oraz pudełeczka. Najs, podoba mi się to. Słuchawki łączą się od razu po otwarciu pudełeczka, zanim je jeszcze wyjmiemy, więc w 99% przypadków jak wkładam je do uszu są już połączone z telefonem. W aplikacji mamy następujące opcje:
* ustawienia ANC
* equalizer
* ustawienia Smart Audio & Video
* ustawienia gestów
* ustawienia VoiceAware
* ustawienia asystenta głosowego
* Find My Buds
* ustawienia oszczędzania energii

Ustawienia ANC na razie pominę, bo do ANC jest osobny akapit, więc zacznę od equalizera. Ogólnie pozwala na wybranie jednego z 5 predefiniowanych stylów - Jazz, Vocal, Bass, Club, Studio. Mam za mało muzyczne uszy, by ocenić jak wierne to jest rzeczywistości, jednak wiem jedno - przy Vocal faktycznie lepiej słychać wokale, przy Bass naprawdę można jebnąć basem, kosztem wokali. Dodatkowo można tworzyć swoje profile bawiąc się krzywą, więc myślę że każdy dostosuje to do siebie. Ja używam Bass, bo słucham głównie metalu, rocka. Można też equalizer całkowicie wyłączyć.

Dalej jest Smart Audio & Video. Z grubsza przełącznik między dwoma trybami. Audio jest domyślny, przy Video muzyka brzmi ciut gorzej, jakby była lekko przytłumiona, ale za to minimalizowane jest opóźnienia, żeby "kłapy" zgrywały się z dźwiękiem przy oglądaniu filmów. Ja sam tych opóźnień nie zauważam, ale może faktycznie to działa. Nie przełączałem tego, mam cały czas w trybie Audio.

Ustawienia gestów są fajne, chociaż mogłyby być fajniejsze. Zasadniczo mamy trzy gesty per słuchawkę - tap, double tap i hold. Przy czym hold zawsze wywołuje asystenta, więc meh tak naprawdę dwa. Można wybrać pomiędzy sterowaniem muzyką (stop/następny), głośnością (w dół/w górę), sterowaniem ANC (przełączanie między ANC a Ambient Aware/włączenie TalkThrough), sterowanie asystentem (meh/meh) i gesty wyłączone. Co do samych gestów - ładnie je wyłapuje, mam dość duże paluchy, ale tapnięcie spokojnie jest chwytane i potwierdzane cichutkim "plum". Dla każdej słuchawki możemy wybrać dowolny z czterech powyższych trybów (ja osobiście mam na lewej ANC, a na prawej muzyka). I nie, ubrania jak czapka czy kaptur nie tapają, więc nie zatrzymacie sobie muzyki czapeczką.

Voice Aware to śmieszny feature, gdzie ANC w trakcie rozmów stara się wyciąć twój własny głos. Mnie denerwuje jak w dokanałowych słuchawkach rozmawiam, bo mam wrażenie że jestem bardzo głośny, dlatego jest to coś, czego używam. Działa to zaskakująco dobrze, ma trzy tryby, gdzie przy najniższym w zasadzie się nie słyszę. Wiadomo jakiś cichy głosik jest (chociaż nie wiem, czy to po prostu mózg mi nie podpowiada, żeby nie było, że struny pracują, a ja się nie słyszę), ale jest o niebo lepiej niż bez tego.

Ustawienia asystenta głosowego. To jest całkowicie popsute, asystent zwyczajnie denerwuje, losowo odczytując powiadomienia na głos (nawet bardzo długie wiadomości), a czasem zamiast odczytać to uprzejmie informuje, że może odczytać, jeżeli włączysz tę funkcję. A czasem w ogóle nie reaguje. Wyłączyłem to całkowicie, bo sam asystenta nie używam. Ale jest kompatybilny z Google, Alexą i Siri.

Find My Buds. Słuchawki wydają wysoki, głośny pisk, dzięki którym możesz zlokalizować gdzie leżą. Fajny bajerek, przydał się kilka razy.
Ustawienia oszczędzania energii - czyli czy słuchawki mają po 15 minutach bez grania czegokolwiek wyłączyć ANC i przejśc w tryb standby, oraz czy mają się po 30 minutach wyłączyć.

Ogólnie doświadczenie z aplikacją, łączeniem i funkcjami oceniam na mega duży plus, jest to wygodne, aplikacja jest dość prosta w użyciu, słuchawki łączą się szybko, sprawnie i bez zamyślenia.
## CZAS DZIAŁANIA NA BATERII
Po kupnie naładowałem je do pełna. Od tamtego czasu minęły dwa tygodnie i trochę (w piątek będą 3 tygodnie), używam ich codziennie w drodze do pracy i z pracy (około godziny w jedną stronę), a także na uczelni w weekendy (sumarycznie pewnie z 4-5 godzin dziennie). Aplikacja raportuje poziom naładowania pudełeczka 34%. Więc raczej nie znajdziecie się w sytuacji, gdzie wam się zwyczajnie rozładują. Fakt faktem, nie testowałem jak długo słuchawki trzymają na raz, ale mogę potwierdzić, że po 2 godzinnym szlajaniu się autobusami z włączonym ANC miały jeszcze ok. 60% naładowania.
## JAKOŚĆ MUZYKI - CZEGO NA TYM SIĘ DOBRZE SŁUCHA?
JBL od lat jest kojarzony z ich magicznym basem. No cóż, tutaj można powiedzieć, że bas poszedł ponad wszystko, słuchawki są nawet bez equalizera mocno basowe, topy są raczej płaskie. Nie jestem muzykantem, nie mam odpowiedniej wiedzy, by się na ten temat wypowiadać. Mogę tylko porównać z tym, co miałem, mianowicie z Xiaomi AirDots, Creative SoundBlaster JAM i JAM V2, a także szybki przesłuch kilku piosenek na AirPodsach Pro 1 generacji. I oczywiście, jakość muzyki rockowej, metalowej wypada dużo lepiej niż na tańszych słuchawkach, pomiędzy AirPodsami a JBLami nie usłyszałem jakiś większych różnic w jakości. Grały bardzo podobnie i pewnie na ślepo nie potrafiłbym ich rozróżnić. Ale ponownie - nie jestem muzykantem. Wiem natomiast, że muzyka pop, czy folk brzmi tu raczej... miernie. Czuć, że są to słuchawki stworzone z myślą o basie, Metallica, Gunsi, Alice Cooper, Megadeath, to wszystko brzmi na nich naprawdę fajnie i można się cieszyć muzyką.
## ANC, BO NA TO ŻEŚCIE CZEKALI OD POCZĄTKU
Od razu zaznaczę - są to moje pierwsze słuchawki z ANC. Nie miałem wcześniej do czynienia z tą technologią, więc nie mam dużego porównania, mogę tylko przedstawić moje subiektywne odczucia.

Zaczynając od początku, mamy trzy tryby - ANC, TalkThrough oraz AmbientAware. Pierwszy to klasyczne ANC, stara się wyciąć absolutnie wszystko z tła, z mieszanym skutkiem. Szum silnika samochodu, autobusu czy tramwaju wycina naprawdę ładnie, podobnie pikanie otwieranych i zamykanych drzwi, cofającego autobusu, czy też rozmów prowadzonych obok nas. W przypadku głośnych rzeczy, jak klaksony, krzyki, czy co ciekawe, głos elektroniczny (np. zapowiadający w autobusie przystanek) - słychać, że się stara, są te dźwięki cichsze niż przy wyłączonym ANC, ale nie wycina ich kompletnie. Działa na tyle dobrze, że jadąc autobusem nie słyszymy wyżej wymienionych - silnika, rozmów czy pipczenia drzwi. Jak dla mnie jest to akceptowalne, chociaż jeżeli nie używaliście wcześniej ANC wymaga to ciut przyzwyczajenia, bo na początku mózg dostaje nieco kręćka, kiedy jest cisza i nagle zdejmie się te słuchawki, wszystko zdaje się dużo głośniejsze. Po jakimś tygodniu to wrażenie znika. Warto też zaznaczyć, że KOMPLETNIE nie radzi sobie z niskimi, nagłymi i głośnymi dźwiękami - przykładem jest tutaj np. huk kiedy autobus wpada w dziurę w drodze. ANC stara się to wyciszyć, ale nie bardzo wie co zrobić i w efekcie wycisza, ale też zniekształca muzykę, jakby obniżając ją w tonacji. Przy jednym takim huknięciu można nawet tego nie zauważyć, ale przy dziurawej lub wyboistej drodze, gdzie takie huki się powtarzają (np. na starych i nierównych kocich łbach) muzyka staje się bardzo zniekształcona i bardzo nieprzyjemna, wtedy lepiej wyłączyć ANC całkowicie, bo gumki zapewniają OKEJ pasywne wyciszenie, a nie zniekształcają muzyki. Przy sterowaniu gestem włącza się go jednym tapnięciem.

Drugi tryb, TalkThrough, przepuszcza przez mikrofony wszystko dookoła, plus praktycznie do zera przycisza muzykę, w efekcie pozwalając normalnie rozmawiać z kimś stojącym obok, albo słuchać co się dzieje dookoła. Może nie jest to tak wyraźne jak bez słuchawek, ale znacznie wyraźniej słychać wszystko niż ze słuchawkami i wyłączonym ANC (czyli tylko pasywne wyciszenie gumek). Nie prowadziłbym przez to długich rozmów o egzystencji, bo i dźwięk brzmi troszkę jak przy rozmowie przez telefon, ale do szybkiego posłuchania o czym ktoś do nas mówi, jaki będzie kolejny przystanek, czy co tam gadają na dworcu sprawdza się bardzo dobrze. Przy sterowaniu gestami włącza się go podwójnym tapnięciem, po czym jedno tapnięcie wraca do poprzedniego trybu ANC.

Ostatni, AmbientAware, jest nieco połączeniem poprzednich dwóch. Z jednej strony stara się wyciszyć wszelkie "irytujące" dźwięki, jak rozmowy, czy szum silnika, ale z drugiej przepuszczać te "istotne", jak krzyk, czy klakson samochodu. Działa to... z różną skutecznością, czasem przebija się silnik, oczywiście huk zawieszenia na wybojach, ale faktycznie wygłusza normalną rozmowę, przepuszczając dopiero krzyk. Przydaje się kiedy po prostu idziemy przez miasto i chcemy np. wyciąć sobie odgłosy budowy czy przejeżdżających aut, ale nadal słyszeć klakson czy dzwonek rowerowy. Włącza się go jednym tapnięciem (przy pojedynczym tapnięciu sekwencja to ANC - AmbientAware - OFF).

Suma summarum, ANC działa fajnie. Jest to bajer, możliwość słuchania sobie muzyki bez słyszenia jak dwie babcie dyskutują o przewadze kapusty kiszonej nad kwaszoną, spokój i brak bólu głowy podczas spaceru po wiecznie remontowanym Poznaniu, czy możliwość posłuchania co tam gada babeczka na dworcu bez wyjmowania słuchawek to są po prostu fajne rzeczy, które się przydają.
## PODSUMOWANIE
Czy warto wydać na te słuchawki 300 zł? Eeeeeeyyyyynoooo nie wiem. Do tej pory miałem JAMy V2 za 200 zł i AirDotsy za 60 zł. Jakość muzyki na pewno jest tutaj lepsza niż w obu powyższych, a i ANC to po prostu fajna rzecz, która na pewno przydaje się kiedy mieszka się w dużym mieście. Jeżeli masz tylko trzy stówki, szukasz słuchawek z w miarę przyzwoitym ANC i słuchasz głównie muzyki, gdzie jest dużo basu - są fajne i mogę polecić. Jeżeli masz więcej kasy, szukasz naprawdę dobrego ANC (albo nie szukasz go w ogóle), lub nie słuchasz "dobassowanej" muzyki - raczej nie jest to produkt dla ciebie.